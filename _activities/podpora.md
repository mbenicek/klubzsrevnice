---
title: Podpora dětí
longtitle: Podpora dětí ze sociálně slabších rodin
shorttitle: Podpora dětí
people:
  - marketa
---
V roce 2015 založila Markéta Sedláčková Davidová transparentní účet pro socialně slabší rodiny. Zjistila totiž, že i v Řevnicích je bohužel dost rodin, převážně samoživitelek a samoživitelů, kteří potřebují pomoct. Oslovila tedy nejprve své přátele a známé a později i lidi z Řevnic a okolí a poprosila je, aby měsíčně posílali na zřízený transparentní účet pravidelné příspěvky v libovolné výši podle jejich možností. Díky velkorysosti těchto lidí se aktuálně může starat o asi 20 rodin a pomáhat jim s různými strastmi. 
<!--vice-->

#### Jak to probíhá?

Prakticky to probíhá tak, že se Markéta s danou rodinou vždy sejde a probere s nimi, co je nejvíce tíží a také možnosti, jak by jim mohla jejich situaci ulehčit. Každé rodině přitom pomůže něco jiného: někomu pomůže třeba jen zaplacení obědů ve školní jídelně, zaplacení družiny nebo zájmových kroužků, někdo potřebuje peníze na zinmí boty, ale třeba i na nákup potravin. Jak sama Markéta říká, "dělá jí radost, když pak děti z těchto rodin potkává a ví, že se možná i díky této pomoci mají aspoň o trochu lépe."
